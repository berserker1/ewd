<!DOCTYPE html>
<html>
<head>
  <title>Twaalfde toespraak tot mijn studenten, voorjaar 1976</title>
  <link href="https://fonts.googleapis.com/css?family=Lobster|Raleway" rel="stylesheet">
  <link href="assets/common.css" rel="stylesheet">
  <link href="assets/transcriptions.css" rel="stylesheet">
  <meta name="generator" content="convertArticle.pl">
</head>
<body>
<div class="metabar">
  <div class="metabar-inner">
    <a href="index.html">HOME</a>
  </div>
</div>
<h1>Twaalfde toespraak tot mijn studenten, voorjaar 1976</h1>
<div class='body'>

<P>Als onderdanen van twee verschillende naties met elkaar trouwen, zitten zij als echtpaar 
op rozen, zolang deze twee naties vriendschappelijke betrekkingen onderhouden: zolang hebben 
zij immers twee vaderlanden. Zodra deze twee naties elkaar evenwel de oorlog verklaren, verliest 
zo'n echtpaar beide vaderlanden. Eet zo'n echtpaar in vredestijd van twee walletjes, in 
oorlogstijd komt het tussen wal en schil terecht.  Zo'n gespreide loyaliteit ervaar ik in 
mijn eentje sinds ik zonder de academische wereld vaarwel gezegd te hebben naar het bedrijfsleven 
ben overgegaan, of, zoals sommigen preferen te zeggen "ben overgelopen", een woordkeus die de 
sluimerende gevoeligheden duidelijker dan wat ook aangeeft.  U begrijpt dat ik uit persoonlijke 
betrokkenheid de relatie tussen de academische wereld en de zakenwereld nauwlettendsr gadesla 
dan ik zonder dat al gedaan zou hebben.  Mijn observaties zijn niet geruststellend en van mijn 
bezorgdheid wil ik U deelgenoot maken.  Ter vermijding van misverstanden moge ik benadrukken dat 
noch mijn observatie, noch mijn zorg zich tot de Nederlandse situatie beperkt.</P>

<P>In alle landen, die ik zie &#x2014;ongeacht of hun staatsvorm nu democratisch is of alleen maar zo 
genoemd wordt&#x2014; observeer ik een groeiend centralisme, dat gepaard gaat met een versmalling van 
het spectrum der doelstellingen, die nog nastrevenswaard geacht worden, observeer ik een 
verschralende intolerantie die mij, meer dan enige andere oorzaak, aan de wortel van de problemen 
met de werkgelegenheid lijkt te liggen.  Het hoeft nauwelijks verwondering te wekken, dat in dit 
prevalerend klimaat, waarin het ogenschijnlijk ongebonden "Abenteuer des Geistes" maar al te gauw 
als hobbyisme wordt afgedaan, de universitaire wereld niet goed gedijt.  Tot mijn droefenis 
constateer ik, dat het huidige aureool der doelgerichtheid maar al te vaak de universiteit ertoe 
verleidt om, zij het mokkend, naar het geven van beroepsopleidingen over te schakelen.  De 
universiteit doet dit mokkend, omdat zij niet echt gelooft in zulke beroepsopleidingen, die zozeer 
indruisen tegen haar traditie.  Dit ongeloof is zowel oorzaak als gevolg van een karikaturaal beeld 
van "de behoeften van het bedrijfsleven", dat tegenwoordig in de universitaire wereld opgeld doet.  
Zo kon ik onlangs de opmerking horen, dat wij wel moesten oppassen het wetenschappelijk aspect in 
de informaticaopleiding niet te zeer tot zijn recht te laten komen, omdat onze afgestudeerden dan 
de kans liepen bij hun sollicitatie te bemerken dat "het bedrijfsleven liever een HBO-man nam".  
Ik vond dit een angstaanjagend symptoom van het geschokt vertrouwen in de taak van het 
wetenschappelijk onderwijs, dat proberen moet mensen op te leiden, die stuk voor stuk tot dingen 
in staat zijn, die nog geen wagonlading HBO-abiturienten ooit voor elkaar zullen krijgen.  Ik vond 
het ook een angstaanjagende onderschatting van de behoeften van het bedrijfsleven en de aldaar 
vigerende visie daarop.</P>

<P>Audiatur et altera pars!  Vindt het bedrijfsleven dat de wetenschappelijke vorming aan de 
universiteiten teveel nadruk krijgt? Omdat in de Verenigde Staten de Departments of Computing 
Science een meer uitgesproken instituut  zijn dan bij ons, heb ik eens gepolst bij een Amerikaanse 
firma waarvan je wegens zijn werkterrein verwachten kon, dat hij een vast afnemer van "Computing 
Science Graduates" zou zijn.  Het antwoord was onthullend.  Voor Bachelors en Masters in Computing 
Science hadden ze niet de minste belangstelling, bij de Ph.D's was wel eens een goeie.  Ze hadden 
veel gunstigere ervaringen met gewone wiskundigen, want die hadden zich tenminste een solide 
wetenschappelijke habitus eigen gemaakt.  En in Nederland?  Van meer dan n buitenuniversitair 
instituut heb ik de wanhoopskreet vernomen, dat uit de jonge academici, die de laatste tien jaar 
zijn aangenomen, de nieuwe generatie leiders en gangmakers maar niet tevoorschijn wil komen, en 
dat bij de sollicitanten, die nu de revue passeren, het kaliber waarnaar ze zo naarstig zoeken, 
nauwelijks voorkomt.  En men vreest het ergste voor de levensvatbaarheid van deze instituten tegen 
de tijd, dat de oudere generatie, waar zij nu nog op drijven, zal afvloeien.....</P>

<P>En hier heb je ten voeten uit de kiem van het misverstand, dat maar al te gauw tot verwijdering, 
zo niet tot oorlogsverklaring leidt.  De niet-universitaire wereld is teleurgesteld in de kwaliteit 
van de universitaire abiturienten en maakt zich ernstige zorgen over de gevolgen van dit 
kwaliteitsverlies. Op de universiteit wordt van overheidswege een sterke pressie tot verdere 
onderwijsverwatering uitgeoefend, en klem in de financiele tang van die overheid, draait de 
universiteit zich om der wille van eigen gemoedsrust een rad voor de ogen en sust zij haar knagend 
geweten met de leugen, dat de wereld om haar heen met minder goed opgeleiden minstens zo goed uit 
de voeten komt.  Quod non, maar de struisvogels zien dit niet,  Sterker: wanneer in het recente 
verleden allerlei van onze afgestudeerden toch nog redelijk zijn opgevangen, sust zij haar geweten 
met "Ze zijn toch grotendeels nog aardig terechtgekomen!  Dus het gaat zo toch ook...."  Ja, nog 
een tijdje, maar we zijn wel op onze voorraad goedgetraind intellect aan het interen, en als straks 
de bodem van deze schatkist in zicht is, wat dan?</P>

<P>Ik ben verre van gerust.  Als de bodem in zicht komt en wat er nog aan oudere, "echte" academici 
over is een steeds centralere rol gaat innemen, omdat de jonge garde helaas de competentie ontbreekt 
om hun rol over te nemen, zou er dan bij die jonge garde niet een gevoel van bedrogen te zijn 
ontstaan? Je kunt ze nauwelijks ongelijk geven.  Maar een bedrogen, afgescheepte generatie is wel 
een zaaibed voor afgunst en wrok, en niemand moet zich verbazen als een gefrustreerde jonge garde 
zich een rode garde gaat noemen, zolang we ons maar niet wijsmaken, dat technische incompetentie 
door kleursverandering kan worden gecompenseerd.</P>

<P>Overigens ben ik van oordeel, dat er op Hilversum 4 minder moet worden gezeverd.</P>
<HR>
<!-- name and date -->
<DIV id=footer>
					<font size="-1">transcribed by Carl Ludwigson<BR>
						
revised <CSOBJ w="91" t="DateTime" region="15" h="13" format="MedDate">Mon, 5 Nov 2007</CSOBJ></font></DIV></DIV>
</BODY></HTML>

</div>
</body>
</html>
