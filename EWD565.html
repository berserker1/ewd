<html>
<head>
  <title>Elfde toespraak tot mijn studenten, voorjaar 1976</title>
  <link href="https://fonts.googleapis.com/css?family=Lobster|Raleway" rel="stylesheet">
  <link href="assets/transcriptions.css" rel="stylesheet">
  <meta name="generator" content="convertArticle.pl">
</head>
<body>
<div class="metabar">
  <a href="index.html">HOME</a>
</div>
<h1>Elfde toespraak tot mijn studenten, voorjaar 1976</h1>
<div class='body'>.</P>

<P>De professionele omgang met grote aantallen mensen werkt verloederend. Van de generale 
staf is dat bekend: voor en na de veldslag tellers ze de activa: zoveel tanks, zoveel 
vrachtwagens, zoveel kanonen, zoveel mensen... Van alle eenheden is een prijs vastgesteld, 
zodat na afloop in dollars, guldens, ponden of roebels precies bekend is, hoeveel de veldslag 
gekost heeft.  Het enige verschil in de diverse boekhoudingen is de verhouding der prijzen van 
de verschillende eenheden: in dollars is een mens relatief duurder dan in roebels.  En wie daarin 
geen compliment voor de 200-jarige wil zien, kan schamper opmerken, dat dat allemaal komt omdat 
in het kapitalistische systeem oorlogstuig als tanks en kanonen zo goedkoop gemaakt kan worden, 
maar dat vind ik dan een zure opmerking.  Elk systeem, dat de relatieve waarde van een mens doet 
toenemen, juich ik toe; ik ben dan ook een groot voorstander van geboortebeperking, desnoods met 
terugwerkende kracht.</P>

<P>U moet evenwel niet denken, dat deze verloedering zich tot generaals beperkt.  Hebt U wel eens 
met een vervoerswegen gesproken?  Voor hem zijn "reiziger-kilometers" net zulke eenheden als 
"tonmijlen".  We mogen ze geen ongelijk geven, sterker zelfs, ik voel vaak medelijden met de NS 
in me  opkomen: als ik de stinkende horde zich in Amsterdam-Centraal zie verdringen en zich in 
de trein zie misdragen, denk ik vaak bij mezelf "Ik vervoerde liever erts...".</P>

<P>Als U wegens ontstentenis van een vervoerswezen in Uw kennissenkring niet begrijpt, wat ik 
bedoel, zoek dan een verzekeringswezen op: hoe hij tegen een jonggehuwde man over "een prettige 
weduwedekking" praten kan, is hoogst verhelderend.  En als U die ook niet vinden kan, neem dan 
een hoofdverpleegster, een personeelschef, een vakbondsleider of een onderwijsdeskundige.  U kunt 
dan naar keuze gereduceerd worden tot een patient, tot een plaatsingsprobleem, tot een contribuant 
of tot een cognitief complex.</P>

<P>De conclusie dringt zich op, dat wij met grote aantallen eigenlijk geen raad weten, en het 
zou verhelderend zijn, wanneer wij eerlijk toegaven, dat de meeste mensen nauwelijks tot tien 
kunnen tellen, en grotere getallen slechts veinzen te kunnen hanteren door er nullen achter te 
zetten. Het zou eveneens verstandig zijn er serieus rekening mee te houden dat de verloedering 
in het huidig onderwijs &#x2014;zowel midelbaar als hoger&#x2014; kenmerkt, wel eens het onvermijdelijk 
gevolg van de schaalvergroting kon zijn.</P>

<P>Als dat zo is, moeten we, daarom alleen al, wat vraagtekens plaatsen bij wat ik in modern 
Nederlands geloof ik als "het vakgroepgebeuren" moet aanduiden, "dat ergens bij mij overkomt 
als een nostalgische hang naar participatieve geborgenheid in de persoonlijke motivatie tot de 
educatief-wetenschappelijke taakstelling met betrekking tot het kader van de gelijke kansen voor 
het volk in de regio."  Ik bedoel maar, dat "zuiver maatschappij-critisch gezien" natuurlijk, de 
instelling van vakgroepen boerenbedrog is, als hiermee een schaalverkleining beoogd wordt, die 
de ongewenste gevolgen van de schaalvergroting zou moeten compenseren.</P>

<P>Je kunt natuurlijk proberen een uit zijn krachten gegroeide faculteit in vakgroepen te 
versnipperen en van voornoemd vakgroepgebeuren een zo tijdrovend gezelschapsspel te maken, 
dat tenslotte niemand meer de tijd heeft om over de grenzen van zijn eigen snipper heen te 
kijken. Maar om dit streven te laten slagen, moet met het hoger onderwijs wel bemannen met 
bijziende struisvogels, die niet meer zien, dat op het ministerie de sfeer heerst van de 
generale staf, van het openbaar vervoer en het verzekringswezen.  U bent slechts consument 
van studieeenheden.</P>

<P>Overigens ben ik van oordeel, dat er op Hilversum 4 minder moet worden gezeverd.</P>
<HR>
<!-- name and date -->
<DIV id=footer>
					<font size="-1">transcribed by Carl Ludwigson<BR>
						
revised <CSOBJ w="91" t="DateTime" region="15" h="13" format="MedDate">Mon, 5 Nov 2007</CSOBJ></font></DIV></DIV>
</BODY></HTML>

</div>
</body>
</html>
