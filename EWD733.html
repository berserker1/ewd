<html>
<head>
  <title></title>
  <link href="https://fonts.googleapis.com/css?family=Lobster|Raleway" rel="stylesheet">
  <link href="assets/transcriptions.css" rel="stylesheet">
  <meta name="generator" content="convertArticle.pl">
</head>
<body>
<h1></h1>

        <hr />
<p class="noindent">NOTE: This transcription was contributed by Martin P.M. van der Burgt, who has devised a process for producing 
transcripts automatically. Although its markup is incomplete, we believe it serves a useful purpose by virtue of its searchability and its 
accessibility to text-reading software. It will be replaced by a fully marked-up version when time permits. &mdash;HR</p>
<hr />
           <p class="noindent">
                      
Naar aanleiding van &ldquo;Experimentele post-propadeuse opleiding voor 
informatica-ingenieur aan de THE&rdquo; (Eindhoven februari 1980 500/jc/sdb).
<p>Dit stuk had zoiets als een beleidsnota moeten zijn; het is helaas slechts
een armzalige simulatie &mdash;om niet te zeggen: een persiflage&mdash; van wat het had
moeten wezen.
<p>De openingszin van de inleiding is, gezien het benoemingsbeleid van de
onderafdeling der wiskunde sinds 1962, grotesk.
<p>Het stuk is in zo onbeholpen Nederlands gesteld, dat de vraag wat er 
bedoeld is maar al te vaak verdrongen wordt door de pijnlijkere vraag of er wel
iets bedoeld is; de inhoud &mdash;vermeend, vermoed of gepretendeerd&mdash; is daardoor
vaak nauwelijks discutabel.
<p>Even g&#xea;nant is de collectieve incompetentie van de opstellers, zoals die
zich manifesteert waar het stuk wel min of meer begrijpelijk is. Zo ontneemt
het lonken naar de Bondsrepubliek en het zich ophangen aan de Amerikaanse 
curricula het stuk zijn laatste restje geloofwaardigheid, want dat heeft te veel
van de lamme, die zich door de blinde laat leiden. (Zoals was te verwachten
staat het ACM curriculum uit 1978 zelfs al weer stevig op de tocht, zie Comm.
ACM 23, 2 (Feb. 1980) 67 - 70.)
<p align="center" class="noindent">*&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;*<br>*</p> 
<p>Het valt de aandachtige lezer niet mee om veel verder dan de woordenbrei
op pg.6 in het stuk door te dringen. Ontdaan van ergste taalfouten, ruis en
dubbelzinnigheid luidt subsectie 3.1 vermoedelijk:
<p class=noindent>&ldquo;3.1. <u>Korte signatuuromschrijving</u>.
De I-ir beheerst de kennis van (in het bijzonder) automatische verwerking van
informatie. Hij dient in staat te zijn zelfstandig deze kennis toe te passen
en te ontwikkelen.&rdquo;
(Het origineel &mdash;13 woorden langer&mdash; is als een zoekplaatje: wie vindt 7 (!)
zonden?)
                    
<p>Zoals het er staat is het erg &ldquo;knowledge-oriented&rdquo;: het weerspiegelt
het beeld van de ingenieur als de man die de kennis gebruikt (en uitbreidt,
etc.), die hij in zijn studie heeft vergaard. Dit beeld moge voor sommige
ingenieurs, wier kennis door redelijk uitgekristalliseerde wetenschappelijke
disciplines reeds voldoende geschraagd wordt, adequaat zijn, in de informatica
is dit stadium (nog) niet bereikt; aan kennis en derzelver overdracht kan de
in de korte signatuurbeschrijving geschetste rol derhalve niet worden 
toegedacht. (Met de heel re&#xeb;le mogelijkheid, dat de intellectuele uitdaging van
de informatica zo anderssoortig is dan we tot nog toe hebben meegemaakt, dat
het geschetste ingenieursbeeld <b>nimmer</b> op de informatica-ingenieur van 
toepassing zal zijn, hebben de opstellers blijkbaar absoluut geen rekening gehouden.)
<p align="center" class="noindent">*&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;*<br>*</p> 
<p>De &ldquo;Eindtermen&rdquo; in subsectie 3.2 helpen ons niet veel.
<p>De eerste eindterm is enerzijds belachelijk ruim &mdash;ergens &ldquo;aan werken&rdquo;
kan iedereen, zolang geen succes verlangd wordt: zolang een rapport van de
onzin aan elkaar mag hangen, kan zelfs ir. J.M.H.M.Claessens het redigeren&mdash;
anderzijds beangstigend eng &mdash;het schijnt b.v. alle exploratie uit te sluiten
die onmogelijk als probleemoplossing kan worden omschreven&mdash; ; de toevoeging
&ldquo;in een veelheid van situaties&rdquo; hangt er als los zand bij (en is bovendien 
onzinnig: was &ldquo;de oplossing van allerlei informaticaproblemen&rdquo; bedoeld?)
<p>De in de toelichting ad 1. genoemde &ldquo;generalistenfunctie&rdquo; lijkt moeilijk
te rijmen met de in de 1ste eindterm genoemde &ldquo;zelfstandigheid&rdquo;; de toelichting
op &ldquo;academisch&rdquo; is &mdash;niet alleen taalkundig&mdash; een lachertje.
<p>De tweede eindterm is een slecht gestelde &mdash;en slecht gespelde!&mdash; kreet;
de toelichting karakteriseert de koksmaat met zijn ruitekensbroek.
<p>In de derde eindterm kan ik slechts een vereiste lezen mits we, het
&ldquo;general purpose character&rdquo; van de informatica ontkennend, aan de verzameling
mogelijke &ldquo;toepassingsgebieden&rdquo; een willekeurige (maar niet expliciet vermelde)
restrictie opleggen. De toelichting ad 3. is mij duister: waar bestaat de
samenhang met ad 1. uit?
                   
<p>De vierde eindterm is absoluut misplaatst: van iemand die zelfstandig
kan werken is het immoreel te <b>eisen</b> dat hij het ook &ldquo;in teamverband&rdquo; kan. (Als
hij het kan is het meegenomen, maar je mag het niet eisen.)
<p>De toelichting ad 4. is. ondanks de linguistische onbeholpenheid 
(&ldquo;deelgebieden&rdquo;, maar waarvan?; &ldquo;het laten samenwerken&rdquo; i.p.v. &ldquo;het samen laten 
werken&rdquo;) onthullend. Hier blijkt &mdash;of leg ik dat verkeerd uit?&mdash; dat &ldquo;generalist&rdquo;
in tegenstelling staat tot &ldquo;specialist&rdquo;; hier blijkt &mdash;een indruk, die versterkt
wordt door 3.3., punt 5: &ldquo;<b>begeleiding van</b> de realisatie etc.&rdquo;&mdash; dat het <b>niet</b>
de bedoeling is een vakman op te leiden die zelf iets kan. Ik krijg hier 
onontkoombaar de indruk dat de opstellers zich de vrijheid wensen voor te 
behouden abiturienten met een uiterst mistige bekwaamheid toe te staan. De 
toevoeging &ldquo;teneinde een automatiseringsprobleem op te lossen&rdquo; is in twee&#xeb;rlei 
opzicht onthullend: ten eerste de engheid van visie die alles als &ldquo;oplossing
van een probleem&rdquo; wil zien, ten tweede de inperking &mdash;tussen neus en lippen&mdash;
van &ldquo;informaticaproblemen&rdquo; tot &ldquo;automatiseringsproblemen&rdquo;! De tweede helft van de
toelichting ad 4. bij de &ldquo;communicatieve vaardigheden&rdquo; is in dit rapport een
gillerd. (Straks wordt van onze hoogleraren vereist dat zij de taal van de SOO 
beheersen.)
<p>De titel van subsectie 3.3 &ldquo;Oplossing van een automatiseringsprobleem.&rdquo;
heeft mij ernstig verbaasd. wat doet die subsectie hier? Als het slechts een
voorbeeld beoogt te zijn van wat een informatica-ingenieur zou kunnen doen,
kunnen we dan niet met een voorbeeld komen waar de academische vorming 
overtuigender tot de activiteit bijdraagt? Als het evenwel representatief geacht
moet worden, laten we dan meteen de hele onderneming, als we hem de nek niet
kunnen omdraaien, naar de afdeling bedrijfskunde dumpen. De terminologie
waarin de zes (2) stappen worden aangeduid doet niet onder voor het gewauwel
van de SSAA van weleer (en inmiddels hebben we er ook nog een 
&ldquo;informatieprobleem&rdquo; bijl).
<p>Subsectie 3.4 doet vrezen, dat het onder 3.3 genoemde &ldquo;Oplossing van
een automatiseringsprobleem&rdquo; inderdaad representatief geacht wordt. we leren
in elk geval wat je kunt doen met keuzepakketten: invullen!
<p>Subsectie 3.5 maakt mij &mdash;in weerwil van de titel &ldquo;Relatie tot andere
                
informatica-opleidingsmogelijkheden&rdquo;&mdash; niet duidelijk in welk wezenlijk opzicht
de voorgestelde opleiding verschilt van de h.b.o.-opleidingen. Het bij het
werkterrein van de informatica-ingenieur genoemde
<table width=100%><tr><td valign=top width=10%>
</td><td>&ldquo;- management van software constructie&rdquo;
</td>  </tr>  </table>
getuigt van een onpeilbaar diep wanbegrip.
<p align="center" class="noindent">*&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;*<br>*</p> 
<p>Wat moet je in hemelsnaam aan met zo&rsquo;n stuk snot? Ik denk niet dat het
zin heeft de &ldquo;Bestuurscommissie ad hoc currciculum experimentele studierichting
informatica&rdquo; de opdracht te geven het huiswerk over te doen: de stakkers 
kunnen niet beter. Rest ons slechts te adviseren de leden van de commissie 
oneervol te dechargeren en de secretaris over te plaatsen naar een functie waar hij
minder kwaad kan.
<p class=noindent><table width=100%><tr><td valign=top width=50%>
woensdag 12 maart 1980</td><td>prof.dr.Edsger W.Dijkstra
</td>  </tr>  </table>

<hr />
   <p class="noindent"><font size="-1">Transcribed by Martin P.M. van der Burgt<br />
    Last revision
    <csobj format="MedDate" h="13" region="15" t="DateTime" w="90">
      <!-- #BeginDate format:IS1 -->2015-03-02<!-- #EndDate -->
    </csobj>
  .</font></p>
  <p>&nbsp;</p>
</body></html>
</body>
</html>
